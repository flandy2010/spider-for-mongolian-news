【标题】: Багануур, Шивээ-Овоогийн уурхайд 22 жилийн дараа техник, технологийн шинэчлэл хийв
【关键词】: Эдийн засаг, Багануур, Шивээ-Овоогийн уурхайд 22 жилийн дараа техник, технологийн шинэчлэл хийв
【日期】: 2020-10-05T11:06:20+08:00
【分类】: Эдийн засаг
【内容】: “Эрдэнэс Монгол” ХХК-ийн дэргэдэх нэгдлийн зөвлөлийн ээлжит хурал "Багануур" ХК-д болж, Гүйцэтгэх захирал П.Ганхүүгээр ахлуулсан ажлын хэсэг уурхайд ажиллан өвөлжилтийн бэлтгэл ажлын явц, техникийн шинэчлэл болон охин хараат компаниудын ашигт ажиллагааг нэмэгдүүлэх чиглэлээр баримталж буй бодлого, хэрэгжүүлж буй төсөл хөтөлбөрийг хэлэлцлээ.

Төвийн бүсийн эрчим хүчний системийг нүүрсээр хангадаг Багануур, Шивээ-Овоогийн уурхайн өвөлжилт 90 гаруй хувьтай, хэвийн үргэлжилж байна. Тус хоёр уурхайн хувьд, машин механизмын ашиглалтын хугацаа дуусаж, насжилт хэтэрснээс хөрс хуулалт, олборлолтын ажил удааширч, хүндрэл үүсээд байжээ.

Харин Засгийн газар болон толгой компани "Эрдэнэс Монгол"-ын зүгээс энэ асуудлыг шийдвэрлэх зорилгоор Японы Олон улсын хамтын ажиллагааны банкны экспортын зээлийн санхүүжилтээр 18.3 сая ам.долларын үнэ бүхий 20 ширхэг техник худалдан авч, эхний шатны шинэчлэлийг тус уурхайнуудад хийж эхэллээ.


Тухайлбал, Багануурын уурхайд нүүрсний 60 тоннын машин, хөрс овоолгын бульдозер зэрэг 10 гаруй машин механизм нийлүүлсэн. Ингэснээр цаг агаарын хүндрэлээс шалтгаалж саатсан хөрс хуулалтын ажлыг нөхөж, нүүрсний нөөцийг нэмэгдүүлэх бүрэн боломжтой болжээ. Мөн Шивээ-Овоогийн уурхайд технологийн таван автомашин, хоёр эксковатор худалдан авч, техник технологийн шинэчлэл хийлээ.

Энэ нь өвөлжилтийг найдвартай давж, технологийн автомашины үйл ажиллагааг 100 хувь хүндрэлгүй ажиллахад томоохон түлхэц болж буйг нэгдлийн зөвлөлийн хурлын үеэр уурхайн удирдлагууд онцолсон юм. Уг зээл нь хүү багатай бөгөөд Японы технологи, тоног төхөөрөмжийг ашиглах, цаашид JBIC-тэй хамтран Хөрөнгө оруулалтын сан байгуулах замаар Эрдэнэс Монголын охин, хараат компаниудын төслүүдэд хөрөнгө оруулалт хийж хамтран ажиллах боломжийг бүрдүүлэх юм.



“Эрдэнэс Монгол” нэгдлийн бизнесийн үйл ажиллагаа сүүлийн хоёр жилийн хугацаанд нэг дахин нэмэгдэж, мөн нэгдлийн үйл ажиллагаа бэхжихийн хэрээр охин компаниудыг ашигтай ажиллуулах хариуцлага ногдож буйг Гүйцэтгэх захирал П.Ганхүү хурлын үеэр анхааруулав. “Эрдэнэс Монгол” нь “Рио Тинто”, “Газпром”, “Стэйт Грийд” зэрэг дэлхийн цараатай томоохон компаниудтай хамтран ажилладгаас гадна төр, хувийн хэвшлийн түншлэлийн хүрээнд “Бэрэн” групптэй хамтран гангийн үйлдвэрийн төсөл хэрэгжүүлж байна.

Тиймээс стратегийн ач холбогдол бүхий эдгээр төслүүдийг эрчимжүүлэхийн тулд Монгол Улсын эдийн засагт өгөх үр өгөөжийг нэмэгдүүлэх нарийн тооцоо судалгаанд үндэслэж ажиллах шаардлагатайг хурлаар хэлэлцэв. Мөн “COVID-19” цар тахлын хүндхэн энэ цаг үед богино хугацаанд орлогын эх үүсвэр бүрдүүлэх алт, мөнгөний салбар руу онцгой анхаарч ажиллах хэрэгтэй гэдэгт санал нэгдсэн байна. Дэлхий нийт ч алт, мөнгөний салбарыг бодлогоор дэмжин ажиллаж буй нь компанийн хувьд бас нэг боломж бөгөөд  “Эрдэнэс Силвер Ресурс”, “Эрдэнэс Алт Ресурс” ХХК-ийн лицензүүдийг богино хугацаанд эргэлтэд оруулах талаар санал солилцлоо.
【网址】: https://gogo.mn/r/j2gov
【author】: None
【description】: “Эрдэнэс Монгол” ХХК-ийн дэргэдэх нэгдлийн зөвлөлийн ээлжит хурал "Багануур" ХК-д болж, Гүйцэтгэх захирал П.Ганхүүгээр ахлуулсан ажлын хэсэг уурхайд ажиллан өвөлжилтийн бэлтгэл ажлын явц, техникийн шинэчлэл болон охин хараат компаниудын ашигт ажиллагааг нэмэгдүүлэх чиглэлээр баримталж буй бодлого, хэрэгжүүлж буй төсөл хөтөлбөрийг хэлэлцлээ.
