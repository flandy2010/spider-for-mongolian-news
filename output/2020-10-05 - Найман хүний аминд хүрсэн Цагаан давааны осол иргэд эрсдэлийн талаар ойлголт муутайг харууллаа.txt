【标题】: Найман хүний аминд хүрсэн Цагаан давааны осол иргэд эрсдэлийн талаар ойлголт муутайг харууллаа
【关键词】: Эдийн засаг, Найман хүний аминд хүрсэн Цагаан давааны осол иргэд эрсдэлийн талаар ойлголт муутайг харууллаа
【日期】: 2020-10-05T09:17:45+08:00
【分类】: Эдийн засаг
【内容】: Эрсдэлийн удирдлагын форум 2020 өчигдөр Шангри Ла зочид буудалд боллоо. “Мандал даатгал” компаниас энэ форумыг 11 дэх жилдээ зохион байгууллаа. Бизнест болон нийгэмд тулгарч буй эрсдэлийн талаар мэдээлэл солилцох, эрсдэлийг зөв үнэлэх, үүнээс сэргийлэх болон  хохирлыг бууруулах нь энэ удаагийн форумын зорилго байв.

Иймд Embracing new normal буюу шинэ нөхцөл байдалд зохицохуй гэсэн уриаг форум зохион байгуулагчид сонгожээ. Форумын илтгэгчид бид цаашид КОВИД-той хамт оршиход бэлтгэх цаг ирлээ гэж дүгнэсэн юм.



Форумын эхэнд “Мандал даатгал” компанийн захирал Б.Жавхлан дараах мэдээллийг өгөв:

-Дэлхий дахинд ирэх жилүүдэд дараах таван эрсдэл тулгарахаар байна: дэлхийн эдийн засгийн урт хугацааны бууралт, ажилгүйдэл, хилийн хориг, КОВИД-ын дараагийн давлагаа, ААН-үүдийн дампуурал юм. Монгол Улсын эрсдэлийн талаар ерөнхий мэдээлэл өгөхөд манай улсын байгалийн эрсдэл буурсан ч нийгмийн эрсдэл өсжээ.

Өнгөрсөн зун болсон Цагаан давааны авто осол бидэнд юу харуулж байна вэ гэвэл иргэд эрсдэлийн талаарх ойлголт муутай байна. Шатахуун ачиж явсан том оврын машины тоормос ажиллахгүй болсноос жолооч арга буюу хүрдээ эргүүлэн машиныг унагаасан. Шатахуун асгарч эхлэхэд жолооч хажуугаар нь өнгөрөх жолооч нарт анхааруулан, зам дээр шатахуун асгарч байгааг хашхирч анхааруулсан ч тэд тоогоогүй. Энэ бичлэг олон нийтийн сүлжээнд тавигдсан шүү дээ. Үүний уршгаар 8 хүн амиа алдан, 16 хүн шархадсан, маш харамсалтай үйл явдал боллоо.

Мөн объектын гал түймрийн эрсдэл байсаар байна. Хамгийн сүүлийн жишээ нь УИД юм. Өнгөрсөн зургадугаар сарын 7-ны өдөр таван хүн УИД-ийн дээвэрт ажил хийж байхдаа хийгээр хар цаас халаах үедээ барилгын  өргөтгөл рүү цог оруулж, гал алдсан. Удалгүй УИД-ийн зургадугаар давхрын зоогийн газрын хий дэлбэрч, гонхоор дамжин, доош гал нэвтэрсэн. УИД-д гал унтраах систем байгаагүй. Зургадугаар давхрын кафед  сууж байсан 11 хүн хаашаа ч явах аргагүй болж тэндээ хашигдсан байсан. Тэднээс хоёр хүнийг эмнэлэгт хүргэсэн. Гал яагаад гарав гэхээр ажилчид аюулгүйн ажиллагааг хангаагүй. Тэдэнд гал унтраах ямар ч материал байгаагүй, гал гарахад бүгд тал тал тийш зугтсан. Өмнө нь үүнтэй төстэй явдал “Говь” үйлдвэр, Наран Плазад болсон. Бид өмнөх алдаанаас суралцахгүй байна.



“Мандал даатгал” ХК-ийн Хөрөнгө оруулалт хариуцсан захирал Г.Ганзориг КОВИД 19-ийн эдийн засагт үзүүлсэн нөлөөг танилцуулав.

-Цар тахал өрхүүдэд ямар дарамт үүсгэв гэдгийг судлахад 700 мянга хүртэл төгрөгийн орлоготой өрхүүд илүү хүнд байдалд орох дүр зураг байна.

Хэрэв цар тахлын нөлөө дахин 3 жил үргэлжилбэл нийт өрхийн 60 хувийн орлогод нөлөөлж, тэдний санхүүгийн дарамт нэмэгдэнэ. 60 хувь бол том тоо. Иймд эрсдэлийг яаж удирдах вэ гэдэгт анхаарах хэрэгтэй.

Эдийн засгийн уналт хэр удаан үргэлжлэх вэ?

Энэ удаад дэлхийн удирдагчид, Төв банкууд маш хурдтай арга хэмжээ авч байна. Өмнөх хямралууд олон жил, сараар үргэлжилсэн бол энэ удаа шийдвэр хурдан гарч байна.  ОУВС ирэх оны манай эдийн засгийн өсөлтийг бусад байгууллагуудаас илүү өөдрөгөөр харж байна. Гэвч эдийн засаг сэргэхээр импортын шок болох эрсдэлтэй. Хэдий НОМАД бондын арилжаа амжилттай болсон ч 2022 онд өндөр дүн бүхий гадаад өр төлбөрүүд бий. Гэхдээ инфляц огцом өсөхгүй.

Төгсгөлд нь би хямрал боломж авчирдаг гэдгийг сануулмаар байна. Жишээ нь Fortune 500 жагсаалт дахь компаниудын тал нь хямралын үед байгуулагдсан түүхтэй. Илүү чанартай компаниуд тэсэж үлддэг. Иймд КОВИД-ыг цонх үе гэж харах нь зөв юм.



“Голомт капитал” үнэт цаасны компанийн дэд захирал Г.Мөнх-Эрдэнэ хямралын үеийн хөрөнгө оруулалтын боломжийг танилцуулав:

-Тодорхойгүй нөхцөл байдалд тогтвортой ашиг хэрхэн олох вэ? Тайван цаг ард үлдсэн гэдгийг анхааруулъя. Сүүлийн арван жилийн найман жилд нь бид харьцангуй тайван амгалан байлаа. Харин одоо тодорхой бус, том давлагаа руу орж байна. Ирэх 2-3 жил энэ байдал үргэлжилнэ. Иймд хэджийг (hedge) маш сайн эзэмшсэн байх хэрэгтэй.

Ямар брокерийн компани сонгох, тэдний гүйлгээний шимтгэл 2 уу 3 хувь уу гэдэг нь 70 дахь асуудал. Өнөөгийн эгзэгтэй цаг үед хөрөнгийн зах зээл рүү орох гэж яараад хэрэггүй.

Зээлийн хүүг бууруулах стратегийг баталбал хадгаламжийн хүү буурах нь гарцаагүй. Ийм нөхцөлд бид хадгаламжаа өөр ямар найдвартай хөрөнгө оруулалт руу оруулж болох вэ?  Хувьцаа, бондын алинаас нь эхлэх вэ гэдэг сонголт гарч ирж байна. Бид өнөөг хүртэл хадгаламж хэмээх хамгийн бага эрсдэлтэй бүтээгдэхүүнд мөнгөө даатгасаар ирсэн.

Би 13 жил хөрөнгийн зах зээлд ажиллахдаа алдаж онож ирсэн. Энэ хугацаанд би юу ойлгосон гэхээр шат дараатай хөрөнгө оруулалт хийх нь зөв. Эхлээд бонд, дараа нь хувьцаанд мөнгө оруулаарай. Хувьцаа нь дотроо олон ангилалтай, өөр өөрийн онцлогтой тул өөрийн эрсдэл даах чадварт нийцүүлж сонголтоо хийх нь зөв. Учир нь манайхан А компани 30 хувийн өсөлт үзүүллээ гэнгүүт бүх мөнгөө өгчихдөг. Ямар брокерийн компани сонгох, тэдний гүйлгээний шимтгэл 2 уу 3 хувь уу гэдэг нь 70 дахь асуудал. Өнөөгийн эгзэгтэй цаг үед хөрөнгийн зах зээл рүү орох гэж яараад хэрэггүй. Учир нь дэлхийн санхүүгийн зах зээл донсолгоотой байгаа тул их мөнгөөр ороод дэмий. Бага багаар, алгуур орж, өөрийгөө дасгах нь зөв гэж зөвлөв.

Монголбанкны Мөнгөний бодлогын газрын захирал Б.Баярдаваа захирал дараах мэдээллийг форумд оролцогчидтой хуваалцсан юм.

-Дэлхийн эдийн засгийн өсөлт ирэх онд V хэлбэрт байна. НОМАД бондыг төсвийн алдагдал нөхөхөд зориулахгүй. Зөвхөн өмнөх бондуудын эргэн төлөлтөд зарцуулна. Оюутолгойн нэмэлт хөрөнгө оруулалт орж ирнэ гэсэн хүлээлт байна. Хамгийн аюултай нь энэ удаагийн хямрал эдийн засгийн угшилтай биш. Хорио цээр чангараад сулраад, буцаад  чангарах байдал цаашид олон улсад үргэлжилнэ. Дэлхийн худалдаа эргээд сэргэлээ. Бидний хүлээж байсан сэргэлтийн шинж тэмдгүүд гарч байна. Өрх, банкийг хямрал руу түлхэлгүй, сэргэлт рүү оруулах нь бидний зорилго. Манай ААН-үүд их хэмжээний зээлтэй байгаа нь хүндрэлтэй.
【网址】: https://gogo.mn/r/8dw57
【author】: None
【description】: Эрсдэлийн удирдлагын форум 2020 өчигдөр Шангри Ла зочид буудалд боллоо. “Мандал даатгал” компаниас энэ форумыг 11 дэх жилдээ зохион байгууллаа. Бизнест болон нийгэмд тулгарч буй эрсдэлийн талаар мэдээлэл солилцох, эрсдэлийг зөв үнэлэх, үүнээс сэргийлэх болон  хохирлыг бууруулах нь энэ удаагийн форумын зорилго байв.
