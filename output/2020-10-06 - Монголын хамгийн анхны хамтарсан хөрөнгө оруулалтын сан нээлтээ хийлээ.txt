【标题】: Монголын хамгийн анхны хамтарсан хөрөнгө оруулалтын сан нээлтээ хийлээ
【关键词】: Эдийн засаг, Монголын хамгийн анхны хамтарсан хөрөнгө оруулалтын сан нээлтээ хийлээ
【日期】: 2020-10-06T12:50:22+08:00
【分类】: Эдийн засаг
【内容】: Хөрөнгийн зах зээлд шинээр бүртгэгдсэн “Үндэсний Хувьчлалын Сан”-ын нээлтийн ёслол өнөөдөр “Монголын хөрөнгийн бирж”-д боллоо. Хөрөнгө санхүүгийн зах зээлд шинэ уур амьсгал бий болгож энэхүү сангийн нээлтэнд Санхүүгийн зохицуулах хорооны дарга Д.Баярсайхан, Монголын хөрөнгийн биржийн захирал Х.Алтай, “Ард санхүүгийн нэгдэл” ХХК-ний захирал Ч.Ганхуяг ,”Ард менежмент” ҮЦК-ийн гүйцэтгэх захирал Ч.Хандаа тэргүүтэй хөрөнгийн зах зээлийн салбарын төлөөлөгчид оролцлоо.



“Ард санхүүгийн нэгдэл” ХХК-ний захирал Ч.Ганхуяг:
Бид өмнө нь зөвхөн компаний хувьцаа, засгийн газрын бондыг худалдан авах боломжтой байсан одоо гурав дахь хөрөнгө оруулалт хийх боломжтой бүтээгдэхүүн гарж ирж байна. Энэ бол шинэ өөр төрлийн бүтээгдэхүүн гэсэн үг. Хүнсний дэлгүүрт шинэ бараа тавигдаж байна гэж ойлгож болно. Хөрөнгө оруулагчид маань нэг компаний бус 20, 30 компаний хувьцааг багцлаад 100 төгрөгний нэгжтэй худалдан авснаар өгөөжөө тогтвортой барих, мэргэжлийн хөрөнгө оруулагчдын  удирдлага дор багцаа удирдах боломжтой. Нөгөө талаар үүнийг банкны хугацаагүй хадгаламжтай зүйрлэж болно. Учир нь хөрөнгө оруулагчид маань мөнгө нь хэрэг болсон үед өгөөжөө тооцуулаад авах боломжтой. Тухайн өдөр хөрөнгө оруулалтын багцад орсон байгаа хувьцааны ашиг өгөөжийг тооцоод, тэр үнээр нь зарж болдог гэдэг утгаараа илүү онцлогтой юм.

Нэгж хувьцааг худалдаалах зарчмын хувьд иргэдэд арилжаалах нэгж хувьцааны худалдан авах захиалгын дүн нийлүүлэлтээс давсан тохиолдолд 500,000 төгрөг хүртэлх бүх захиалгыг биелүүлж, үлдсэн захиалгыг хувь тэнцүүлэх зарчмаар зохицуулах ажээ.

“Ард менежмент” ҮЦК-ийн гүйцэтгэх захирал Ч.Хандаа:  
"Ард менежмент” компани маань Монголдоо анхдагч Хөрөнгө оруулалтын сан байгуулах их ажлын ард өнөөдөр гарч нээлтээ хийсэндээ тун баяртай байна. Энэ санг байгуулахад хамтран ажилласан Голомт банк, Санхүүгийн зохицуулах хороо,Үнэт цаасны төвлөрсөн хадгаламжийн төв бусад аж ахуйн нэгжүүддээ талархсанаа илэрхийлье.



Энэхүү сангаар дамжуулан та Монголын хөрөнгийн биржд бүртгэлтэй томоохон копаниудын хувьцааг багцлан худалдан авах болон эргүүлээд ашигаа тооцуулан худалдах боломжтой болж байна. “Үндэсний хувьчлалын сан”-аас хувьцаа худалдан авах анхны захиалгыг Монголын хөрөнгийн биржийн гишүүн үнэт цаасны компаниудаар дамжуулан 2020 оны аравдугаар сарын 5-15-ны 10:00-16:00 цагийн хооронд хүлээн авахаар боллоо.

М.Алтанцоож
【网址】: https://gogo.mn/r/551dn
【author】: None
【description】: Хөрөнгийн зах зээлд шинээр бүртгэгдсэн “Үндэсний Хувьчлалын Сан”-ын нээлтийн ёслол өнөөдөр “Монголын хөрөнгийн бирж”-д боллоо. Хөрөнгө санхүүгийн зах зээлд шинэ уур амьсгал бий болгож энэхүү сангийн нээлтэнд Санхүүгийн зохицуулах хорооны дарга Д.Баярсайхан , Монголын хөрөнгийн биржийн захирал Х.Алтай , “Ард санхүүгийн нэгдэл” ХХК-ий захирал Ч.Ганхуяг ,”Ард менежмент” ҮЦК-ийн гүйцэтгэх захирал Ч.Хандаа тэргүүтэй хөрөнгийн зах зээлийн салбарын төлөөлөгчид оролцлоо.
