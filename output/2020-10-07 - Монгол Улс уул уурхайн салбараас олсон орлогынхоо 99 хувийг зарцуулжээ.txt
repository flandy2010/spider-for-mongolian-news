【标题】: Монгол Улс уул уурхайн салбараас олсон орлогынхоо 99 хувийг зарцуулжээ
【关键词】: Эдийн засаг, Монгол Улс уул уурхайн салбараас олсон орлогынхоо 99 хувийг зарцуулжээ
【日期】: 2020-10-07T15:22:23+08:00
【分类】: Эдийн засаг
【内容】: Өнгөрсөн 20 орчим жилийн туршлагаас харахад Монгол Улс уул уурхайн салбараас олсон орлогоосоо 99 хувийг нь аль хэдийн зарцуулж, ердөө 1 хувийг л ирээдүйд хуримтлал болгон хадгалжээ. Үүгээр зогсохгүй уул уурхайн салбараас олох ирээдүйн орлогоо барьцаалан зээл авах замаар өнөөдрийн хэрэглээгээ санхүүжүүлэх хандлага харагдаж байна. Манай улсын хувьд уул уурхайн салбар эдийн засгаа тэлэх, үйлдвэрлэл эрчимжих, улмаар хөгжлөө урагшлуулах том хөшүүрэг болж байгаа хэдий ч нөгөө талдаа эдийн засаг уул уурхай салбараас хэт хараат болж эмзэг байдал нэмэгдэж байна.  
Үүний нэг жишээ нь уул уурхайн салбар 2000 онд Монголын эдийн засгийн нийт экспортын 42 хувийг бүрдүүлж байсан бол 2019 он гэхэд 89 хувь болтлоо нэмэгджээ. Түүнчлэн Монгол Улсын эдийн засгийн 4/1-ийг уул уурхайн салбар эзэлж байгаа бол төсвийн орлогын 4/1-ийг уул уурхайн орлого бүрдүүлж байна гэх мэдээллийг Дэлхийн банкнаас өглөө.   
Дэлхийн Банкнаас УИХ-ын Төсвийн байнгын хороотой хамтран “Уул уурхай ба оюун ухаан – Байгалийн баялгийн өгөөжийг институци болон хүний хөгжилд чиглүүлэх нь” сэдэвт тайлангийн дүгнэлт болон зөвлөмжийн талаарх панель хэлэлцүүлгийг өнөөдөр зохион байгууллаа. 

Уул уурхайн салбар 2000 онд Монголын эдийн засгийн нийт экспортын 42 хувийг бүрдүүлж байсан бол 2019 он гэхэд 89 хувь болтлоо нэмэгджээ. ​

Дэлхийн банкны Монгол Улсыг хариуцсан ахлах эдийн засагч Жийн-Паскаль Нгану, Өнөөдөр Монголын эдийн засгийн хөгжлийг уул уурхай тодорхойлж байна. Харин ирээдүйн засгийн хөгжлийг хүний болон институцийн хөгжил тодорхойлох учиртай. Тиймээс хүний хөгжлийг дэмжихийн тулд хөрөнгө оруулалт хийж анхаарах нь зүйтэй гэв.  

Хэлэлцүүлэгт оролцогчид Монголын эдийн засгийн өнөөгийн төлөвийг уул уурхайн салбар тодорхойлж байгаа ч цаашид энэ хэвээр удаан үргэлжлэх боломжгүй болж байна. Монгол Улс оюун ухаан буюу хүний болон институцийн потенциалаа дутуу ашиглаж байгааг онцолж, цаашид макро эдийн засгийг хэрхэн тогтворжуулах, бүтээмжийн өсөлтийг хэрхэн тэтгэх, хүний капиталаа үр ашигтай ашиглахын тулд юу хийх шаардлагатай зэргийг хөндөж байлаа.  
Сангийн яамны Санхүүгийн бодлогын газрын дарга Ц.Зоригтбат: Сангийн яамнаас өрийг тогтвортой түвшинд бууруулах, ирээдүйд хуримтлал үүсгэх бодлогоо 2017 оноос хойш тууштай хэрэгжүүлж байгаа. Уул уурхайн орлого төсвийн орлогын 4/1 орчим хувийг эзэлдэг бол үүний 3/1 орчим хувийг ирээдүй өв сандаа хуримтлуулж байна. Санхүүгийн хуримтлал үүсгэх бодлогоо тасалдуулахгүй хэрэгжүүлж байгаа. Ирээдүй өв сан 2030 он хүртэл ашиглагдахгүй байнгын шинж чанартай. Уул уурхайн салбараас олсон орлогын 99 хувийг зарцуулсан тухайд Дэлхийн банкны судлаачид нийт Монгол Улсад орж буй уул уурхайн орлогын хэмжээнд суурилан гаргасан болов уу гэж ойлгож байна.   ​
Энержи Ресурс ХХК-ийн Гүйцэтгэх захирал Г.Батцэнгэл: Уул уурхайн салбар байгаагүй бол Монголын эдийн засаг сүүлийн 20 жилийн хугацаанд 13 дахин тэлж өсөхгүй байсан. Өнөөдрийн 13 тэрбум ам.долларын эдийн засаг бий болохгүй байсан. Уул уурхайн салбарын бүтээмж өсөхгүй байна гэж ярьж байна. Уул уурхайн салбар мөнгөн хөрөнгө оруулалтаас гадна оюуны хөрөнгө оруулалтыг шаарддаг. Техник технологи, инновацийг шингээдэг салбар. Тэгэхээр уул уурхайн салбарын компаниуд зөвхөн олборлохоос гадна боловсруулах, баяжуулах, нэмүү өртөг шингээх техник технологийг нэвтрүүлэх шаардлагатай. Энэ салбарт шинэ технологи нэмэгдсэнээр гаргаж байгаа экспортын үнэ цэнэ нэмэгдэх боломж бий. Уул уурхайн салбар ойрын хугацаанд Монголын эдийн засгийг чирээд явна. Харин үүнийгээ яаж төгөлдөржүүлэх үү гэдэг асуудал дээр хууль тогтоогчид анхаарал хандуулж буй гэж найдаж байна.   

Эрдэнэс Монгол ХХК-ийн Гүйцэтгэх захирал П.Ганхүү: Уул уурхайгаас олсон орлогынхоо 99 хувийн зарцуулсан гэх тухайд манай компанийн хувьд өмнө нь Хүний хөгжлийн санд 300 гаруй тэрбум төгрөг тараасан. Мөн бусад хэлбэрээр уул уурхайн өгөөжийг байршуулсан. Өнгөрсөн жил Үндсэн хуулийн нэмэлт өөрчлөлтөөр баялгийн сангаа бие болгох талаар яригдсан. Бид байгалийн баялгаа 30 жил янз бүрийн хэлбэрээр ашиглажээ. Гэтэл эргээд харахад ашигласан байгалийн баялгийн өгөөжийг үр ашигтай зарцуулсан уу, механизмаа бүрдүүлсэн үү гэдэг асуудал гарч ирнэ. Үүн дээр нэгдсэн ойлголтод хүрэх хэрэгтэй.
Уул уурхайн орлого нэмэгдэхэд эдийн засаг эрчимжих төлөвтэй байгаа ч хангалттай хуримтлал үүсгээгүйн улмаас экспортын түүхий эдийн үнэ унахад л уул уурхайн салбараас эхлээд төсөв, санхүү, эдийн засагт бүхэлдээ савалгаа үүсч байна. Энэ нь иргэдийн амьжиргааг доройтуулж, ядуурал нэмэгдүүлэх мөчлөгийг доройтуулж буйг Дэлхийн банкнаас онцоллоо. Иймээс уул уурхайгаа хамааралтай эдийн засгийг бүтээмжид суурилсан бүтээмж, оюун ухаанд суурилсан эдийн засаг болгох бүтцийн өөрчлөлт бодлогын арга хэмжээг авах зөвлөмжийг Дэлхийн банкнаас өглөө.
【网址】: https://gogo.mn/r/3xen2
【author】: None
【description】: Өнгөрсөн 20 орчим жилийн туршлагаас харахад Монгол Улс уул уурхайн салбараас олсон орлогоосоо 99 хувийг нь аль хэдийн зарцуулж, ердөө 1 хувийг л ирээдүйд хуримтлал болгон хадгалжээ. Үүгээр зогсохгүй уул уурхайн салбараас олох ирээдүйн орлогоо барьцаалан зээл авах замаар өнөөдрийн хэрэглээгээ санхүүжүүлэх хандлага харагдаж байна. Манай улсын хувьд уул уурхайн салбар эдийн засгаа тэлэх, үйлдвэрлэл эрчимжих, улмаар хөгжлөө урагшлуулах том хөшүүрэг болж байгаа хэдий ч нөгөө талдаа эдийн засаг уул уурхай салбараас хэт хараат болж эмзэг байдал нэмэгдэж байна.  

Үүний нэг жишээ нь уул уурхайн салбар 2000 онд Монголын эдийн засгийн нийт экспортын 42 хувийг бүрдүүлж байсан бол 2019 он гэхэд 89 хувь болтлоо нэмэгджээ. Түүнчлэн Монгол Улсын эдийн засгийн 4/1-ийг уул уурхайн салбар эзэлж байгаа бол төсвийн орлогын 4/1-ийг уул уурхайн орлого бүрдүүлж байна гэх мэдээллийг Дэлхийн банкнаас өглөө.   

Дэлхийн Банкнаас УИХ-ын Төсвийн байнгын хороотой хамтран “Уул уурхай ба оюун ухаан – Байгалийн баялгийн өгөөжийг институци болон хүний хөгжилд чиглүүлэх нь” сэдэвт тайлангийн дүгнэлт болон зөвлөмжийн талаарх панель хэлэлцүүлгийг өнөөдөр зохион байгууллаа.
