【标题】: Ж.Эрдэнэжамъян: 30 хувийн урьдчилгаа, жилд 8 хувийн зээл төлөхгүйгээр орон сууцтай болох боломжтой
【关键词】: Улс төр, Ж.Эрдэнэжамъян: 30 хувийн урьдчилгаа, жилд 8 хувийн зээл төлөхгүйгээр орон сууцтай болох боломжтой
【日期】: 2020-10-08T13:58:17+08:00
【分类】: Улс төр
【内容】: МАХН-аас цаг үеийн асуудлаар мэдээлэл хийж байна.



Нийслэлийн МАХН-ын дарга Ж.Эрдэнэжамъян "Бид яг жилийн өмнө Өрх бүрд орон сууц хөтөлбөрийг санаачлан, Монголчууд бүгд орон сууцанд орох хүсэлтэй, түүнийг хэрэгжүүлэх боломж байна эмээн үндэсний хөтөлбөрийг боловсруулсан. Энэ талаар маш олон хэлэлцүүлэг хийж, хууль, эдийн засгийн тооцооллыг гаргасан. Иргэдтэйгээ уулзсан, дэмжүүлсэн, энэ хөтөлбөрт хамрагдах хүсэлтэй иргэдийн бүртгэлийг хүртэл гаргасан. Ингээд УИХ-ын сонгуульд бид энэ хөтөлбөрийг санаачлах мөрийн хөтөлбөртэй орсон.

УИХ болон орон нутгийн сонгуулийн мөрийн хөтөлбөрт Өрх бүрд орон сууц үндэсний хөтөлбөр санаачилгыг дэмжинэ гэсэн заалтыг оруулсан. Өөрөөр хэлбэл, УИХ-д МАХН-ыг төлөөлж сууж буй гишүүдээрээ дамжуулан хөтөлбөрийг оруулна гэсэн бодлоготой. Бид хөтөлбөрөө боловсруулж дуусан, УИХ-ын гишүүн С.Ганбаатараар өргөн бариулахад бэлэн боллоо.

Өнөөдөр төслийн танилцуулга, үзэл баримтлалыг гардуулан өгч байна. Хөтөлбөрт нэгдүгээрт ипотекийн зээл буюу 8 хувийн зээлийн үндсэн нөхцөлийг өөрчлөхөөр тусгасан. Зээлийн хугацаа 20 ба түүнээс дээш жил байх бөгөөд 30 хувийн урьдчилгаа, жилд найман хувийн зээл төлөхгүйгээр хамрагдана. Энэ бүрэн боломжтой. Хоёрдугаарт орон сууцны нөхцлөө сайжруулах, хашаандаа сайхан амьдрахыг хүсэж буй иргэдэд ипотекийн зээлтэй төстэй зээл гаргах ёстой гэж үзэж байна.

Гэр хороололд  амьдарч буй иргэдэд нөхцөлөө сайжруулах 10 сая төгрөгийн зээлийг олговол жилд 500, сард 40 мянган төгрөг төлнө. Утаанаас салах хамгийн амар бөгөөд соёлтой гарц энэ. Мөн 80 мкв талбайгаар хязгаарласан байгааг өөрчлөх талаар тусгасан. 4-5 хүүхэдтэй, ам бүл олон айлууд яагаад 4-5 өрөө байранд амьдарч болохгүй гэж. Яг адил нөхцөлийг олгох ёстой гэсэн бодлогыг гаргаж байна. Түүнээс гадна сар бүр төлбөрийг нь төлөөд явах төрийн өмчийн түрээсийн орон сууцны хэлбэрийг хэрэгжүүлэх ёстой. Хүмүүс заавал өмчлөлийн байртай байх гэж түүндээ уягдахгүйгээр амьдрах орон сууцыг бий болгох нь түгжрэлийг бууруулахад ч дэмтэй" гэлээ.

Хөтөлбөрийн хүрээнд маш олон хууль, эрх зүйн баримт бичгийг өөрчлөх бөгөөд хөтөлбөрийг УИХ-д өргөн барьж, батлуулах болно гэдгийг МАХН-аас мэдээллээ. Хөтөлбөр нь зөвхөн нийслэлд бус бүх аймгуудад, хүн бүрийг ялгалгүй хэрэгжих ёстой гэдгийг мөн тэд онцолсон юм.
【网址】: https://gogo.mn/r/kyxql
【author】: None
【description】: УИХ-ын гишүүн С.Ганбаатар мэдээлэл хийж байна.
