【标题】: Л.Мөнхтүшиг:  УОК-оос Монголд ирэх нэн шаардлагатай гадаадын иргэдэд 30 хоногийн виз олгохоор шийдвэрлэлээ
【关键词】: Улс төр, Л.Мөнхтүшиг:  УОК-оос Монголд ирэх нэн шаардлагатай гадаадын иргэдэд 30 хоногийн виз олгохоор шийдвэрлэлээ
【日期】: 2020-10-08T07:24:22+08:00
【分类】: Улс төр
【内容】: ГХЯ-ны Консулын газрын дарга Л.Мөнхтүшигийн мэдээллийг хүргэж байна.

Өнөөдрийн байдлаар 81 улсаас 23354 иргэнийг эх орондоо авчраад байна. 84 удаагйн тусгай үүргийн онгоцоор 16816 иргэн ирсэн. Энэ сард 11 удаагийн нислэг хийхээс эхний нислэг болох Нурсултан-УБ-ын онгоц ирээд байна.

Хүнд нөхцөлд байгаа буюу 10-р сард нэн яаралтай буцах хүсэлтэй 3000 гаруй иргэн байна. Үүнээс 2500 орчим нь БНСУ-д байна. АНУ-д 205 хүн, Европоос Яаралтай буцах хүсэлтэй иргэдийг оруулбал 490 орчим иргэн болж байна. Нийт буцах хүсэлтэй иргэн 9000 орчим байна. 2760 иргэнийг энэ сардаа авчирна.

Хүйтний улирал эхэлж байгаатай холбоотой тусгай үүргийн нислэгээр ирсэн иргэдийг онгоцны тусгай хоолойгоор дамжуулан халдвар хамгааллын дэглэмийг чанд сахисны үндсэн дээр нисэх буудлаар дамжуулан тусгаарлаж байна.

2020 оны 1-р сарын 27-ноос эхлэн богино хугацааны бүх төрлийн визийг олгохыг зогсоогоод байсан. Цар тахлын тархалтын нөхцөл байдлыг харгалзан нийгэм эдийн засагт үзүүлж буй сөрөг нөлөөг бууруулах, бүтээн байгуулалт бизнесийн үйл ажиллагааг эрчимжүүлэх, ААН-үүдийн үйл ажиллагааг дэмжих зорилгоор Монголд албан болон бизнесийн зорилгоор ирэх гадаадын иргэдэд богино хугацааны виз олгох зөвшөөрлийг УОК-оос олголоо.

Энэ зөвшөөрлийн дагуу 30 хоногийн визтэй ирээд тусгаарлах байранд тусгай үнээр 21 хоног тусгаарлагдана. Визийг дахин 30 хоногоор нэг удаа сунгуулах боломжтой. Ажлын шаардлагаар ирсэн гадаадын иргэн Монгол Улсад дээд тал нь 60 хоног байх шийдвэр гарсан. Бид өнөөдрөөс эхлэн хилийн чанадад байгаа ЭСЯ, Консулын газрууддаа мэдээллээ өгч байна. Энэ ажлыг хэрэгжүүлэх хүрээнд бизнесийн болон албан ажлын шугамаар Монголд ирэх хүсэлтэй гадаадын иргэдийн хүсэлтийг ГХЯ-ны Консулын газарт бичгээр гаргах шаардлагатай. Бид гаргасан өргөдөл хүсэлтэд үндэслэн тухайн сарын нислэг хамруулах ажлыг зохион байгуулах юм.

Монголд албан ажлаар ирэх гадаадын иргэд нислэгт хамрагдахаас өмнө коронавирусийн шинжилгээ өгсөн байх шаардлагатай. Ирээд 21 хоног тусгаарлагдах юм.
【网址】: https://gogo.mn/r/eydld
【author】: None
【description】: ГХЯ-ны Консулын газрын дарга Л.Мөнхтүшигийн мэдээллийг хүргэж байна.
