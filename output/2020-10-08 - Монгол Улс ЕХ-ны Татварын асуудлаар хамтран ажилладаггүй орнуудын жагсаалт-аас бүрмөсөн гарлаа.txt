【标题】: Монгол Улс ЕХ-ны "Татварын асуудлаар хамтран ажилладаггүй орнуудын жагсаалт"-аас бүрмөсөн гарлаа
【关键词】: Эдийн засаг, Монгол Улс ЕХ-ны "Татварын асуудлаар хамтран ажилладаггүй орнуудын жагсаалт"-аас бүрмөсөн гарлаа
【日期】: 2020-10-08T12:38:20+08:00
【分类】: Эдийн засаг
【内容】: Гадаад харилцааны сайд Н.Энхтайван өнөөдөр Монгол Улс Европын холбооны саарал жагсаалтаас гарсан талаар мэдээлсэн.

Гадаад харилцааны яамнаас тодруулснаар энэ нь “Татварын сайн засаглалын зарчмуудыг хэрэгжүүлэхэд ЕХ-той хамтран ажиллах шаардлагатай улсуудын жагсаалт” буюу ЕХ-ны саарал жагсаалтаас Монгол Улсыг гаргасан шийдвэрийг ЕХ-ны Сангийн сайд нар энэ сарын 6-нд гаргасан. Энэ нь ФАТФ-ын саарал жагсаалтаас өөр юм" хэмээн тайлбарласан юм. Тэгвэл өнөөдөр Гадаад харилцааны яамнаас хийсэн хэвлэлийн хурлаар ГХЯ-ны Гэрээ эрхзүйн газрын зөвлөх, тусгай үүрэг гүйцэтгэгч элчин сайдаар ажиллаж байсан Б.Мандахбилэг мэдээлэл өглөө.

ГХЯ-ны Гэрээ эрхзүйн газрын зөвлөх Б.Мандахбилэг:

"Монгол Улсын гуравдагч хөрш Европын холбоо өнгөрсөн шөнө нэгэн нааштай, баяртай шийдвэр гаргалаа. Энэ нь Монгол Улсыг татварын асуудлаар хамтран ажилладаггүй орнуудын жагсаалтаас бүрмөсөн гаргасан. 2017 оны 12-р сарын 5-нд Монгол Улсыг ЕХ хар жагсаалтад оруулсан. Тухайн үед У.Хүрэлсүхийн ЗГ яаралтай арга хэмжээ авч, Сангийн яам, ГХЯ шуурхай ажиллаж, 2018 оны нэгдүгээр сард  энэ хар жагсаалтаас гаргасан. Энэ хар жагсаалтад Монгол Улс 49 хоног байж байгаад гарсан. Тэгээд ЕХ-ын өмнө  ямар үүрэг авсан гэвэл татварын асуудлаар ЕХ Эдийн засгийн хамтын ажиллагаа хөгжлийн байгууллагын  /OECD/  стандартуудыг Монголд нэвтрүүлж ажиллах, Европын холбооны ААН, иргэд татвараас зайлсхийгээд Монголд ирэхэд зохих мэдээллийг нь Европт өгч байх үүргийг хүлээсэн.  Энэ үүргийг хууль эрх зүйн хүрээнд хийнэ.

Татварын багц хуулинд шинэчлэлт хийж энэ үүргүүдийг тусгасан. ОУ-ын 2 байгууллагад элсэж орсон. Захиргааны татварын асуудлаар хамтран ажиллах олон улсын конвенцид Монгол Улс нэгдэж орсон. Энэ оны 1-р сарын 3-нд УИХ баталж, Ерөнхийлөгч батламж жуух бичигт гарын үсэг зураад ГХЯ-наас тус байгууллагын Ерөнхий нарийн бичгийн дарга нарын газарт энэ батламж жуух бичгийг хоёрдугаар сарын 19-нд гардуулсан. Энэ конвенци зургадугаар сарын 1-нээс Монгол Улсын хувьд хүчин төгөлдөр мөрдөгдөж эхэлсэн.

Манай улс ЕХ-ны үүрэг амлалтаа бүрэн биелүүлсэн учраас өчигдөр  ЕХ-ны Сангийн сайд нарын зөвлөл татварын асуудлаар хамтран ажилладагүй орнуудын жагсаалтаас бүрмөсөн хаслаа.  ЕХ-нд хоёр жагсаалт байгаа. Нэг нь мөнгө угаах терроризмтэй тэмцэх асуудлаар ФАТФ-аас хараахан гараагүй байна. Гэхдээ энэ жагсаалтаас гарахад өчигдрийн шийдвэр эерэг нөлөө үзүүлнэ" гэлээ.

ФАТФ-ЫН СААРАЛ ЖАГСААЛТ, ЕХ-НЫ МӨНГӨ УГААХ, ТЕРРОРИЗМТЭЙ ТЭМЦЭХЭД ДУТАГДАЛТАЙ ОРНУУДЫН ЖАГСААЛТАД МОНГОЛ УЛС ОДОО Ч БАЙГАА

Мөн цааш нь "ЕХ-нд хоёр янзын санхүүгийн гэмт үйлдэлтэй холбоотой хоёр жагсаалт байна. Нэг нь татварын асуудлаар хамтран ажилладаггүй орнуудын жагсаалтаас 2 жилийн дотор бүрмөсөн гарлаа. ФАТФ-ын мөнгө угаах терроризмтэй тэмцэхэд дутагдалтай орнуудын жагсаалтад Монгол Улс байгаа. ФАТФ-ын саарал жагсаалтад ороод жил гаруй болж байна. Европын холбоо ФАТФ гэсэн байгууллагатай санхүүгийн гэмт хэрэгтэй холбогдуулан дэлхийн хэмжээнд тэмцэхэд чухал үүрэгтэй. ФАТФ-ын саарал жагсаалтад байгаа улсыг ЕХ мөнгө угаах, терроризмтэй тэмцэхэд дутагдалтай орнуудын жагсаалтыг хөтөлдөг. Тэр жагсаалтад Монгол Улсыг энэ оны хавар оруулсан. Энэ жагсаалтандаа Монгол Улс байгаа хэвээр. Яагаад гэвэл ФАТФ-ын жагсаалтад Монгол Улс байгаа учраас " гэлээ.

-Саарал жагсаалтаас гарснаар ямар эерэг үр дүн гарах вэ?
-Аливаа жагсаалтад орох муу үр дагавартай. Энэ жагсаалтаас гарах нь амжилттай зүйл. Татвараас зайлсхийх, нуун дарагдуулах, бохир мөнгө угааж тэрүүгээр терроризмийг санхүүжүүлэх нь дэлхийн хэмжээнд том гэмт хэрэг. Яангуяа эдийн засгийн хувьд хөгжилтэй орнуудын хувьд шүдний өвчин. Энэ үйлдлүүдийн эсрэг дэлхий даяар арга хэмжээ авч байна. Тухайн орон энэ гэмт хэрэгтэй хэрхэн яаж тэмцэж байна гээд.

Европын ААН, иргэд Монголыг тухайн үед оффшор бүс, татварын диваажин гэж бодож, татвараас зайлсхийн Монголд нуугдаад байх боломж байсан. Одоо тийм боломж хаагдлаа.

ФАТФ-ын хувьд олон үйл ажиллагаатай, тэр дундаа ломбард, алт мөнгөний дархан, бэлэн мөнгөний гүйлгээтэй холбоотой шалгалт хийх ёстой байсан. Анх 40 гаруй зөвлөмж байсан. Тэрийг сайн хэрэгжүүлсэн.

Саяхан ФАТФ-ын шалгалтын хүмүүс газар дээр нь ирж шалгаад 10-р сарын 20-доор ФАТФ-ын хурал болно. Тэр хурлаар нааштай шийдвэр гарах болов уу гэж бодож байна" гэлээ.

-Олон улсад саарал жагсаалттай холбоотойгоор ААН-үүдийн дансыг хаах, Монгол руу орох гүйлгээг зогсоож байсан. ЕХ-ны саарал жагсаалтаар гарахаар энэ асуудал шийдэгдэх үү?

-Саарал жагсаалт нь санхүүгийн гүйлгээ, хөрөнгө оруулалт оруулалтад муугаар нөлөөлөх үр дагавартай.  Гаднаас хөрөнгө оруулахад захиргааны янз бүрийн тээгтэй учирч байна. Энэ саад багасаж байна гэсэн үг. ФАТФ-ын саарал жагсаалтаас гарвал Монголд хөрөнгө оруулалт, санхүүгийн гүйлгээ саадгүй болно. Одоогоор шууд муугаар нөлөөлөөд хохирчихсон зүйл байхгүй. Тийм аюул магадлал байсан.
【网址】: https://gogo.mn/r/2e17q
【author】: None
【description】: Гадаад харилцааны сайд Н.Энхтайван өнөөдөр Монгол Улс Европын холбооны саарал жагсаалтаас гарсан талаар мэдээлсэн.

Гадаад харилцааны яамнаас тодруулснаар энэ нь “Татварын сайн засаглалын зарчмуудыг хэрэгжүүлэхэд ЕХ-той хамтран ажиллах шаардлагатай улсуудын жагсаалт” буюу ЕХ-ны саарал жагсаалтаас Монгол Улсыг гаргасан шийдвэрийг ЕХ-ны Сангийн сайд нар энэ сарын 6-нд гаргасан. Энэ нь ФАТФ-ын саарал жагсаалтаас өөр юм" хэмээн тайлбарласан юм. Тэгвэл өнөөдөр Гадаад харилцааны яамнаас хийсэн хэвлэлийн хурлаар ГХЯ-ны Гэрээ эрхзүйн газрын зөвлөх, тусгай үүрэг гүйцэтгэгч элчин сайдаар ажиллаж байсан Б.Мандахбилэг мэдээлэл өглөө.
