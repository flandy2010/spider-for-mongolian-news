【标题】: ФОТО: "Монгол, БНСУ-ын гадаад худалдааны эргэлт 123 ДАХИН ӨССӨН"
【关键词】: Улс төр, ФОТО: "Монгол, БНСУ-ын гадаад худалдааны эргэлт 123 ДАХИН ӨССӨН"
【日期】: 2020-10-08T17:06:07+08:00
【分类】: Улс төр
【内容】: Монгол Улс, БНСУ-ын хооронд 1990 оны гуравдугаар сарын 26-нд дипломат харилцаа тогтоож байжээ.

Уг ойг тохиолдуулан өнөөдөр Гадаад харилцааны яаманд  "Монгол Улс, БНСУ-ын түншлэлийн харилцаа-30 жил" эрдэм шинжилгээний хурлыг зохион байгуулахаас гадна хоёр улсын харилцааны түүхэн гэрэл зургийн үзэсгэлэнг дэлгэжээ. Өнөөдрийн үйл ажиллагаанд төрийн эрхмүүд болон БНСУ-ын албан ёсны төлөөллүүд оролцлоо.



Монгол Улсын Ерөнхийлөгч асан П.Очирбат:
- Энэхүү 30 жилийн хугацаанд хоёр улсын харилцаа зүүдэнд ч ормооргүй тийм их эрчимтэй, гүн гүнзгий хөгжиж байна. Хоёр улсын төр засаг бие биедээ их итгэж, хоёр улсын ард түмний сайн сайхны төлөө стратегийн бүрэн түншлэлийн хэмжээнд хүртэл хөгжсөн. Монгол Улс, БНСУ-ын харилцаанд хамруулаагүй салбар гэж алга. Боловсрол, шинжлэх ухаан, хүмүүнлэгийн ажил, эдийн засаг, улс төрийн хувьд бүр өндөр түвшинд хүрлээ. Төрийн өндөр түвшний айлчлал тогтмол хийхийн сацуу ард иргэдийн харилцаа их буюу БНСУ-д сурах оюутнууд, хөдөлмөрлөх иргэдийн тоо ч нэмэгдсэн.  Улс төрөөс гадна ард түмний харилцаа өргөжих нь хоёр улсын харилцааг улам гүнзгийрүүлэхэд тустай юм. Хоёр улсын харилцаа хөгжлийн оргилд хүрсэн хэмээн хэлж болохгүй ч бидэнд цаашдын хамтын ажиллагаанд асар их боломж бий. БНСУ нь техник технологийн түвшин өндөртэй бол манайх түүхий эд, байгалийн гаралтай бүтээгдэхүүнээрээ хамтарч дэлхийн зах зээлд гарах боломж байгаа юм.





БНСУ-аас Монгол Улсад суугаа Элчин сайд Ли Ё Хун:
- 1990 оны гуравдугаар сарын 26-нд хоёр улсын хооронд дипломат харилцаа тогтоосноос хойш бидний харилцаа үсрэнгүй хөгжиж ирсэн. Үүний илрэл нь хоёр улсын хоорондын гадаад худалдааны эргэлтийн хэмжээ 123 дахин өссөн. Мөн харилцан зорчиж байгаа иргэдийн тоо 220 мянгад хүрсэн буюу сүүлийн 5 жилд огцом өссөн. Эдгээрээс бидний харилцааны хөгжлийг тодорхойлж болохоор бөгөөд цаашид ч улам хөгжинө хэмээн найдаж болохоор юм.

Эхний ээлжид Солонгосын иргэд Монголд визгүй зорчиж хэвшсэний дараа БНСУ-д хууль бусаар сууж байгаа монгол иргэдийн тоо буурах үед монголчууд визгүй зорчдог болох гэсэн шат дараалалтай ажил зохион байгуулах нь зүйтэй.

Эдийн засгийн хамтын ажиллагааны тухайд?
- Эдийн засгийн харилцааг идэвхтэй өрнөхгүй байна гэж үзэж байна. Анх дипломат харилцаа тогтоосны дараахан БНСУ-ын бизнес эрхлэгчид, хувийн хэвшлийн хөрөнгө оруулагчид Монгол Улсын зах зээлийг сонирхон ирсэн боловч тухайн үеийн ардчиллын хөгжлийн эхэн үеийн байдлаас шалтгаалаад улс төрийн хувьд эдийн засгийн орчин бүрдүүлэхэд тогтворгүй байсан цаг. Тиймээс хөрөнгө оруулагчид хөрөнгө оруулалтаа татсан тохиолдол цөөнгүй бий. Харин сүүлийн үед Монголд улс төрийн байдал нэлээн тогтворжиж байгаа учраас БНСУ-ын хөрөнгө оруулагчид Монголд хөрөнгө оруулах нь нэмэгдэнэ хэмээн бид харж байна.

- Цаашдаа хоёр улсын иргэд харилцан визгүй зорчих боломжтой юу?
- Харилцан визгүй зорчих асуудал нь бидний хувьд шийдвэрлэх ёстой хамгийн том асуудлуудын нэг. Энэ талаар бид харилцан санал солилцон ажиллаж байна. Харилцан визгүй зорчих нь хоёр улсад хоёуланд нь ашигтай байх ёстой. БНСУ-ын талаас гаргаж буй санал нь эхлээд БНСУ-ын иргэдийг Монголд визгүй зорчуулах юм.  Энэхүү ажлыг шат дараалалтай явах ёстой хэмээн үзэж байна. Учир нь БНСУ-д одоо хууль бусаар оршин сууж байгаа маш олон монгол хүн бий. Тиймээс эхний ээлжид Солонгосын иргэд Монголд визгүй зорчиж хэвшсэний дараа БНСУ-д хууль бусаар сууж байгаа монгол иргэдийн тоо буурах үед монголчууд визгүй зорчдог болох гэсэн шат дараалалтай ажил зохион байгуулах нь зүйтэй. Харин нэгэн зэрэг хоёуланг нь зөвшөөрвөл өнөөгийн нөхцөлд хэцүү асуудал юм.





Гадаад харилцааны дэд сайд Б.Мөнхжин:
- Монгол Улс болон БНСУ-ын хооронд тогтоосон дипломат харилцааны 30 жилийн хугацаанд бидний харилцаа маш амжилттай хөгжиж байна. Монгол Улсаас гадаадад байгаа хамгийн их иргэд БНСУ-д сурч, ажиллаж, амьдардаг. БНСУ-аас Монгол Улсад хөрөнгө оруулалт, худалдаа ч мөн чамлараахгүй байна. Өнгөрсөн 30 жилийн хугацаанд бий болгосон “хөрсөн” дээрээ ирээдүйд харилцаагаа улам хөгжүүлэх, стратегийн түншлэлд хүрэх, алсдаа хоёр улсын иргэд харилцан визгүй зорчдог болгох түвшинд хүрэх ёстой хэмээн бодож байна. Хоёр улсын иргэдийн харилцаа, солилцоо их байх тусам цаашид эдийн засаг, улс төрийн харилцааны суурь болдог учраас энэ бидний бий болгосон амжилтын нэг. Мөн олон улсын түвшинд хамтын ажиллагаа нэмэгдэж, нэгнээ дэмждэг итгэлцэл бий болсон нь ч сайшаалтай.





ГХЯ-ны Ази, Номхон далайн орнуудын газрын дарга Э.Сарантогос:
Манай улсын 48 мянга гаруй иргэн БНСУ-д сурч, ажиллаж, амьдардаг. Тэдний багагүй хувийг оюутнууд эзэлдэг. Монгол Улс болон БНСУ-ын иж бүрэн түншлэлийн харилцаа хэд хэдэн чухал зүйлээс бүрддэг. Үүн дотроо эдийн засгийн хамтын ажиллагаа чухал байр суурь эзэлдэг ба үүнийг тэлэх боломж бий. Одоогоор худалдааны эргэлт 300 мянга орчим ам.доллар байгаа юм. Мөн БНСУ нь бидний гол хөрөнгө оруулагчдын нэгд зүй ёсоор тооцогддог ба манай улсад 550 сая орчим ам.долларын хөрөнгө оруулалт хийгээд байна. Худалдааны нөхцлөө цаашид хэрхэн сайжруулах, чөлөөт худалдааны хэлэлцээр байгуулах боломжийг судалж байна. Мөн эрчим хүч, дэд бүтцийн салбар анхаарал татаж байна. Манай хоёр улс Зүүн Хойд Азийн бүс нутагт зэрэгцэн оршдог. БНСУ-ын ерөнхийлөгч Мүн Жэ Ин Шинэ Умардын бодлого тунхаглан энэ хүрээнд ОХУ болон Монгол Улстай эдийн засгийн харилцаа хамтын ажиллагааг бүс нутгийн хамтын ажиллагааны нэг хэсэг хэмээн үзэн эрчимжүүлье гэсэн санаачлагыг манай тал дэмжин хоёр тал санал солилцоод явж байна.

Гэрэл зургийн үзэсгэлэнд хоёр улсын хооронд дипломат харилцаа тогтоосноос хойш өнөөг хүртэлх хугацаанд хийсэн төрийн өндөрлөгүүдийн айчлалын дүр зураг, онцгой үйл явдлуудыг харуулжээ.
【网址】: https://gogo.mn/r/0q031
【author】: None
【description】: Манай улсын 48 мянга гаруй иргэн БНСУ-д сурч, ажиллаж, амьдардаг. Тэдний багагүй хувийг оюутнууд эзэлдэг. Монгол Улс болон БНСУ-ын иж бүрэн түншлэлийн харилцаа хэд хэдэн чухал зүйлээс бүрддэг. Үүн дотроо эдийн засгийн хамтын ажиллагаа чухал байр суурь эзэлдэг ба үүнийг тэлэх боломж бий. Одоогоор худалдааны эргэлт 300 мянга орчим ам.доллар байгаа юм. Мөн БНСУ нь бидний гол хөрөнгө оруулагчдын нэгд зүй ёсоор тооцогддог ба манай улсад 550 сая орчим ам.долларын хөрөнгө оруулалт хийгээд байна. Худалдааны нөхцлөө цаашид хэрхэн сайжруулах, чөлөөт худалдааны хэлэлцээр байгуулах боломжийг судалж байна. Мөн эрчим хүч, дэд бүтцийн салбар анхаарал татаж байна. Манай хоёр улс Зүүн Хойд Азийн бүс нутагт зэрэгцэн оршдог. БНСУ-ын ерөнхийлөгч Мүн Жэ Ин Шинэ Умардын бодлого тунхаглан энэ хүрээнд ОХУ болон Монгол Улстай эдийн засгийн харилцаа хамтын ажиллагааг бүс нутгийн хамтын ажиллагааны нэг
